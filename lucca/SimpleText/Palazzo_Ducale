<h2>Palazzo Ducale</h2>
<p>
Palazzo Ducale è sede dell’Amministrazione Provinciale di Lucca ed ospita anche l’Istituzione Centro Tradizioni Popolari e la Fondazione Paolo Cresci per la Storia dell’Emigrazione Italiana, create per conservare, tutelare, promuovere e valorizzare le testimonianze del folklore e delle tradizioni la prima, la memoria e i documenti dell’emigrazione, la seconda. All’interno del Palazzo hanno inoltre la loro sede: l’Istituto Storico Lucchese, l’Istituto per la Resistenza, il Forum Unesco, l’Accademia Lucchese delle Scienze Lettere ed Arti, l’Istituto di Studi Calabresi e il Museo del Risorgimento.
</p>

<h2>Storia</h2>
<p>
L’inizio della signoria di Castruccio Castracani è segnato dal netto mutamento dei luoghi del potere all’interno della città. I vecchi palazzi del governo comunale nella piazza San Michele in Foro perdono importanza nel contesto urbano parallelamente alle magistrature che rappresentano: sono la chiesa di San Michele in Foro, dove si riuniscono i 550 membri del Consiglio Maggiore del Comune di Lucca ed i Palazzi Comunali collegati alla chiesa, dove alloggiano il Potestà, massimo magistrato cittadino, gli Anziani e il Gonfaloniere.
</p>
<p>
Castruccio sceglie la sua residenza più a sud, nel quartiere di Porta San Pietro. Nel 1316 affitta dalla famiglia dal Portico due palazzi contigui nella contrada di San Dalmazio, il primo nucleo futuro Palazzo Ducale. Nel 1322 per tutelarsi da congiure e sommosse costruisce intorno a questa residenza un vasto recinto: la fortezza Augusta che ingloba un quinto dell’intera città. Edificata con grande velocità, la fortezza è difesa da 29 torri e quattro porte d’accesso, il suo tracciato rettangolare con un lato attaccato alle mura cittadine, corre a ovest lungo piazza della Magione, a nord in Corso Vittorio Emanuele II a est da piazza XX settembre fino alla zona del Teatro del Giglio. Nel 1324 Castruccio acquista dai fratelli Giano e Guido dal Portico tutto il primo palazzo e parte del secondo. I due edifici sono entrambi a tre solai, con piano terreno coperto a volte e con alcuni porticati; il primo palazzo è inoltre caratterizzato da un piccolo cortile interno con pozzo, il secondo, dalla presenza all’ultimo piano della cappella privata di Castruccio. Le due costruzioni si trovavano nell’angolo nord orientale dell’attuale Cortile degli Svizzeri e nel lato ove oggi sorge la Loggia di Ammannati. Fra il 1322 ed il 1325 Castruccio compra altre cinque case private lungo il lato meridionale del Cortile del Signore e fa erigere un nuovo edificio a fianco del palazzo nel lato nord. Il progetto per la realizzazione di un unico grande complesso articolato intorno al cortile resta interrotto dopo la prematura morte del Duca di Lucca nel 1328.
</p>
<p>
La fortezza Augusta ed il Palazzo del Signore sono il simbolo dell’oppressione straniera su Lucca dal 1328 al 1369. Il valore simbolico di centro del potere cittadino è ben presente nel 1369 quando l’imperatore Carlo IV di Boemia riprende possesso del Palazzo e restituisce l’indipendenza ai lucchesi. Appena due giorni dopo la partenza dell’ultimo rappresentante dell’imperatore, il Consiglio degli Anziani ed il Gonfaloniere si trasferiscono nel Palazzo manifestando così ai cittadini il ritorno alla pienezza dei poteri. Il 3 aprile 1370 si delibera l’abbattimento della fortezza Augusta. Il 31 luglio 1370 il Consiglio Generale stabilisce che la città sarà governata dal popolo ed il 1 agosto tutti i cittadini per la prima volta si riuniscono nel Cortile del Palazzo per prestare giuramento di fedeltà e approvazione al nuovo ordinamento costituzionale riappropriandosi delle istituzioni e del palazzo che è stato il simbolo dei governi tirannici per più di 50 anni. Il nuovo Palazzo degli Anziani subisce numerosi lavori di adattamento per accogliere le nuove magistrature, negli anni intorno al 1390 si lavora ancora al restauro delle case lungo il lato meridionale del Cortile dove trovano alloggio numerosi ufficiali in servizio, viene rinnovata la porta di accesso orientale e le scale interne; la torre del palazzo restaurata è dotata di nuove campane.
</p>