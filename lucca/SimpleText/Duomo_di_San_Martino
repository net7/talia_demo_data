<h2>Duomo di San Martino</h2>
<p>
Il Duomo di Lucca, dedicato a San Martino, si trova nell'omonima piazza.
</p>
<p>
Secondo la tradizione fu fondato da San Frediano nel VI secolo, poi riedificato da Anselmo da Baggio, vescovo della città, nel 1060 ed infine rimaneggiato tra il XII e il XIII secolo.
</p>

<h2>Le fasi costruttive</h2>
<p>
Il sito della cattedrale, come in altre città di antica origine, si colloca ai limiti della città romana. gli spazi centrali della Luca romana erano fortemente urbanizzati e non era ancora attuabile il progetto, che si concretizzerà per la chiesa di San Michele, di utilizzare lo spazio del foro. Non abbiamo notizie sulla primitiva costruzione, tranne che si deve pensare ad un esempio (non frequentissimo in Italia, quanto tipico del nord europa, specie in epoca pre-carolingia) di Complesso episcopale, costitito da una serie di chiese raggruppate, con funzioni differenziate. Nell'area dell'attuale piazza san Martino si affacciavano il battistero, la Chiesa attualmente nota come Chiesa dei Santi Giovanni e Reparata, e probabilmente la chiesa che occupava il sito della odierna cattedrale. Altri edifici sacri sorgevano nei pressi, come la chiesa oggi distrutta di S. Salvatore in Pulìa.
</p>
<p>
San Martino ricevette il titolo di chiesa cattedrale nel VIII secolo, a scapito della chiesa di Santa Reparata. Lo spostamento avvenne probabilmente per sottolineare il nuovo stato di cose a Lucca, con la fine del dominio longobardo e l'avvento dei conti carolingi, in stretta collaborazione con il papato. Segno di questo cambiamento fu la traslazione nel 780, ad opera del Vescovo Giovanni I, delle reliquie di San Regolo dalla ormai spopolata città di Populonia. Per ospitare le prestigiose reliquie si rese necessario l'ampliamento della chiesa, con la costruzione di una cripta e di nuovi e più sontuosi arredi interni.
</p>
<p>
La cattedrale fu completamente ricostruita a partire dal 1060 e solennemente consacrata nel 1070 [1]da Anselmo da Baggio, che all'epoca della consacrazione era già Papa Alessandro II, ma aveva mantenuto il titolo di vescovo di Lucca, anche perché era impegnato nello scontro con l'antipapa Onorio II, ovvero Cadalo da Parma. L'unico resto di questa fase della cattedrale, che peraltro doveva essere un edificio di grande importanza, è il busto del Papa-Vescovo, conservato oggi nel Museo della Cattedrale (Lucca) La chiesa, in stile romanico doveva avere corpo [basilica|basilicale]] a cinque navate, sorrette da colonne sormontate da matronei, tetti a copertura lignea. Il porticato, costruito sucessivamente, conserva ancora una serie i mensoloni su cui doveva essere distero un tavolato in modo da formare un passaggio che congiungesse i matronei.
</p>
<p>
Nel 1196 veniva costituita l'Opera del Frontespizio, che si dotava di consoli e rendite proprie allo scopo di costruire ed adornare la facciata con un nuovo portico, elemento già presente nella cattedrale fin dal'833, distrutto nel 905 e ricostruito nel 928. A sua volta la cattedrale pisana doveva influenzare pesantemente il rifacimento del portico di facciata, ad opera di Guidetto da Como, scultore ed architetto già impegnato nel cantiere pisano, che nella facciata del San Martino si raffigura con in mano una pergamena che reca la data 1204 [2]. Il cantirere porterà alla nascita del cosiddetto Secondo stile del romanico lucchese, fortemente influenzato da Pisa, ma che accentua ulteriormente la complessità e l'intrico della decorazione a colonnette.
</p>
<p>
Appena concluso il cantiere del portico di facciata, forse a causa di un dissesto statico si dovette mettere mano ad un rifacimento dell'area absidale. il vescovo Enrico II concesse parte del terreno degli orti del palazzo vescovile (ancora oggi situato ad est della cattedrale) ad augmentandam ecclesiam[3] per un prolungamento dell'abside di quattordici braccia. La lunghezza di questo prolugamento lascia supporre che si stesse già progettando un rimodellamento della cattedrale a tre navate con transetto; infatti il prolungamento ha portato le tribune della chiesa alla stesa lunghezza che successivamente fu data ai bracci del transetto. I lavori, come testimonia una lapide murata nell'abside,iniziarono nel 1308; furono ripresi nel 1320 dall'Operaio Ser Bonaventura Rolenzi (che appose la lapide nel punto cui erano giunte le costruzioni sotto il suo predecessore). nel 1348 come risulta da una donazione testamentaria della vedova di Castruccio Castracani[4] in trefunibus ( sic per tribunis) novis inceptis et finiendis, che forse per motivi di risparmio, forse per l'urgenza dei lavori, forse per lo spirito conservatore tipico delle espressioni artistiche lucchesi, furono portati avanti in gran parte riutilizzando pietre lavorate ed intarsi marmorei provenienti dalla antica chiesa, creando così una grande abside unica dall'ingannevole aspetto romanico in pieno XIV secolo.
vista del lato sinistro del settore absidale, dove sono rimate tracce della redazione del 1320 ; si notino gli archi acuti, e l'esile pilastro rettangolare (quello affrescato), con semplice modanatura senza capitello. Il pilastro a fascio di tipo ottagonale (al centro) fu sostituito ad un altro pilastro simile in corso d'opera
</p>
<p>
Le cattive condizioni economiche della città di lucca che in quegli anni della sua storia era caduta sotto la tirannia di Uguccione della Faggiola e di Castruccio Castracani, poi per tema di cadere in possesso di Firenze si era consegnata nelle mani di sei successive signorie straniere, per poi finire per ventisei anni in mano a Pisa, ridussero considerevolmente i fondi disponibili e le tribune furono costruite in un gotico alquanto povero e dimesso, con archi acuti e pilastri a sezione rettangolare coronati cornice semplice, lavorati con poca destrezza e che denotano una «grande negligenza di esecuzione» (Ridolfi).
</p>
<p>
Nel 1372, due anni dopo la liberazione dal giogo pisano, che I lucchesi sentirono così grave da dedicare nel duomo stesso un altare Alla libertà, erano completate l’abside, il muro perimetrale del transetto, e voltata la prima campata orientale. La navata era ancora quella romanica, e comunque si faceva conto di reimpiegarne le pareti perimetrali rinforzate e rivestite. Sia I pilastri sia le volte diedero però segni di dissesto statico, al punto che (l’opera del Duomo era talmente malridotta da non avere un Operaio in carica) la questione fu portata al Maggiore e generale Consiglio del popolo. Quest’ultimo, nell’adunanza del 19 aprile 1372 deliberò di eleggere ben tre Operai, che dovevano esaminare le proprietà rimaste all’Opera, e cercare di trarne, vendendole o affittandole, il maggior profitto possible, col quale far continuare, o iniziare del tutto, I lavori interrotti o mai iniziati. Fra I tre Operai prescelti spicca il nome di Francesco Guinigi che dopo aver recitato un ruolo primario nella liberazione della città da Pisa si serviva delle sue enormi ricchezze per esercitare un signoria de facto sul governo lucchese. Probabilmente fu proprio lui a convocare un consulto cui furono invitati I maggiori architetti e scultori o conoscitori d’architettura disponibili in Toscana e altrove. Ridolfi [5] ritiene, e non si registrano pareri discordi, che la maggioranza di questi esperti dovettero provenire dal grande cantiere di Santa Maria del Fiore, la cattedrale fiorentina, del cui gigantesco corpo basilicale si stava ormai terminando la costruzione, in attesa di affrontare il grande problema della cupola. La domanda posta agli intervenuti fu se si dovesse continuare il progetto iniziato o se fosse necessario apportare cambiamenti. Il parere conclusivo venne fatto conoscere al Consiglio generale in seduta il 23 giugno 1372. I lavori già effettuati furono giudicati «meschini e non solidi a sufficienza» [6] e si raccomandava l’adozione di pilastri più robusti, di un disegno ispirato a quelli talentiani usati per Santa Maria del Fiore. I pilastri già costruiti dovevano addirittura essere rimossi, dopo aver puntellato accuratamente le murature circostanti, e sostituiti da pilastri ottagonali del modello proposto, con una spesa di circa 600 fiorini. Nel corso della seduta venne data piena autorità agli Operai (menzionando con particolare onore Francesco Guinigi) di disporre dei proventi dell’Opera per disfare e costruire a loro arbitrio. Molto probabilmente, in quella sede o in successive sessioni, I maestri interpellati dovettero fornire modelli non solo per il nuovo pilastro, ma anche del resto dell’alzato, coi matronei e le volte a costoloni. I lavori dovettero ricominciare con nuova alacrità anche se sappiamo da una istanza presentata dall’Operaio Ser Bartolomeo di Nicolao Bacchini che nel 1379, nonostante fossero stati eretti altri pilastri, non si era ancora provveduto alla sostituzione di quelli eretti seguendo il precedente progetto. Il comune concesse altri 200 fiorini, e si deve credere che solo allora si procedesse alla sostituzione. Nel maggio 1384 il comune erogava altri 200 fiorini per l’erezione di altri pilastri, dodici anni dopo la ripresa dei lavori. Altre notizie di vendite, richieste di sussidi e aiuti, al comune e nel 1387 addirittura a Papa Urbano VI, concorrono nell’indicare la fine dei lavori intorno al 1390.
</p>

<h2>Il Portico</h2>
<p>
Nel portico-nartece aperto sulla piazza da tre grandi arcate di cui una più stretta per la vicinanza del preesistente campanile, Guidetto e i suoi collaboratori misero in opera bassorilievi con martirio di san Regolo raffigurato nella lunetta posta sopra l'ingresso della navata destra, un ciclo dei mesi e storie di San Martino; nella lunetta e nell'architrave dell'ingresso alla navata sinistra fu infine collocata la straordinaria Deposizione di Nicola Pisano, una delle opere più all'avanguardia del tempo (1260 circa).
</p>
<p>
Il porticato era spesso occupato da banchi di cambiavalute che trafficavano coi numerosi pellegrini che passavano da Lucca, una delle principali tappe sul percorso della Via Francigena. una iscrizione monumentale ricorda ai cambiavalute l'impegno assunto a non frodare i clienti e invita questi ultimi a fidarsi della protezione del clero della cattedrale e di San Martino. sull'altro lato della porta sinistra (la più spesso aperta perché consentiva la vista assiale della cappella del Volto santo) si trova una riproduzione della originale lapide con la datazione della cattedrale.
</p>

<h2>L'interno</h2>
<p>
All'interno si trovano il monumento funebre a Ilaria del Carretto, realizzato dallo scultore Jacopo della Quercia e il Tempietto di Matteo Civitali dove è custodito il Volto Santo di Lucca, ossia il crocifisso ligneo scolpito tra XI e XII secolo forse ad imitazione di uno più antico di area bizantina. La tradizione vuole che a realizzarlo fosse stato il fariseo Nicodemo. La veneratissima immagine è al centro delle celebrazioni per il 14 settembre, giorno della Santa Croce
</p>