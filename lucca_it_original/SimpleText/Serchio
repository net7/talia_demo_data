<h2>Serchio</h2>
<p>
Il Serchio è il 3° fiume toscano dopo l'Arno e l'Ombrone per lunghezza (111 Km), e il 2° per portata media alla foce (46,1 mc/sec). Ove si considerino però la regolarità di regime e le portate minime estive, il Serchio, con i suoi 11 mc/sec (dei quali quasi metà dovuti al Fiume Lima) è di gran lunga il maggiore della regione.
</p>

<h2>Il corso del fiume</h2>
<p>
Il ramo principale del Serchio scende dalle pendici del monte Sillano (m. 1.864) e si riunisce al ramo denominato "Serchio di Gramolazzo" presso il comune di Piazza al Serchio.
</p>
<p>
Percorre la Garfagnana da nord a sud, da Sillano fino oltre Castelnuovo di Garfagnana, per poi continuare nella Media Valle costeggiando il territorio del Comune di Barga e attraversare quello di Borgo a Mozzano. Più volte sbarrato artificialmente, in questo tratto riceve da destra l'Edron, il Tùrrite Secca, il Tùrrite di Gallicano, il Turrite Cava e il Pedogna; da sinistra il Fiume, il Castiglione, il Sillico, e la Lima, il suo principale affluente che nasce dal Passo dell'Abetone raccogliendo le acque dell'alto Appennino Modenese e Pistoiese con un volume medio di oltre 20 metri cubi al secondo.
</p><p>
Giunto nella piana di Lucca, dove raccoglie anche le acque del torrente Freddana, volge a ovest dove, attraverso le "strette" di Filettole, entra in Provincia di Pisa scorrendo nei Comuni di San Giuliano Terme e Vecchiano, fino a terminare il suo corso gettandosi nel Mar Ligure, nella zona del Parco di San Rossore, pochi chilometri a nord di Pisa.
</p>

<h2>Regime Idrologico</h2>
<p>
Il Serchio, pur a fronte di un carattere essenzialmente torrentizio (le sue piene eccezionali possono anche superare i 3.000 mc/sec) ha una ricca portata media annua (ben 46 mc/sec), risultando anche il fiume dal regime più regolare di tutta la Toscana. In estate infatti, nonostante la siccità, versa ancora una portata media di 11 mc/sec presso la foce: quasi il triplo di quella dell'Arno a Pisa e quasi 10 volte quella dell'Ombrone a Grosseto, (entrambi fiumi assai più lunghi e dal bacino assai più esteso). A favorire la copiosità delle portate del Serchio è l'alta piovosità annua nel suo tratto montano (la zona della Garfagnana e delle Alpi Apuane infatti è una delle zone più piovose d'Italia) e una certa permeabilità del suo bacino.
</p>

<h2>Curiosità</h2>
<p>
Questo fiume ha visto stravolgere il proprio corso innumerevoli volte nel corso dei secoli. All'inizio si chiamava Auser e, dopo aver toccato Lucca, si dirigeva ad est per buttarsi e alimentare l'antico lago di Bientina, che a sua volta scaricava le sue acque nel fiume Arno nei pressi dell'odierna Calcinaia. Il fiume venne poi dirottato ad ovest del Monte Pisano e fatto gettare direttamente in Arno nei pressi di Pisa, andando così a costituire per molto tempo il maggiore ed ultimo affluente del principale fiume toscano. In tempi recenti il Serchio venne reso indipendente, allo scopo di non sovraccaricare l'Arno durante le piene.
</p><p>
Il nome attuale, Serchio, deriva da Auserculus, cioè "piccolo Auser".
</p><p>
Alla fine del III sec. a.C il percorso del fiume Serchio fu seguito dalle truppe Romane nello sforzo di accerchiare e debellare gli ostinati Apuani che erano insediati sulle montagne circostanti (cfr. Tabula Peutingeriana: Pars IV - Segmentum IV[1]).
Tabula Peutingeriana: Pars IV - Segmentum IV ; Rappresentazione delle zone Apuane con indicate le colonie di Pisa Lucca Luni, il nome "Sengauni" e, proprio sotto, il "Forum Clodii" ; il tratto Pisa Luni non è ancora collegato
Tabula Peutingeriana: Pars IV - Segmentum IV ; Rappresentazione delle zone Apuane con indicate le colonie di Pisa Lucca Luni, il nome "Sengauni" e, proprio sotto, il "Forum Clodii" ; il tratto Pisa Luni non è ancora collegato
</p><p>
La vallata del Serchio assunse a quel tempo la definizione di Forum Clodii, oggi Garfagnana. La Valle del Serchio divenne per un lungo periodo l'unica alternativa viaria per recarsi da Pisa a Luni al tempo in cui i Romani, impediti lungo mare dalle Fossae Papirianae e sulle colline dalla guerriglia dei bellicosi Apuani, dovettero interrompere il percorso della Via Aurelia, svoltando verso Lucca per poi dirigersi verso la Val del Serchio, quindi verso la Val d'Aulella.
</p>
<h2>Altro</h2>
<p>
La strada statale 12 dell'Abetone e del Brennero lo costeggia già a valle di Lucca, poi salendo fino a Bagni di Lucca; da qui fino a Piazza al Serchio è la volta della statale 445 della Garfagnana, e quindi, fino alle origini, dalla strada per Capanne di Sillano e il passo della Pradarena.
</p>